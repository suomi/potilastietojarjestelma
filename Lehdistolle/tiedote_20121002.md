
Apotti tarkkailussa
===================

Olemme kiinnostuneita tietotekniikasta ja sen soveltamisesta käytännön ongelmiin. Meitä huolettaa nykyisten terveydenhuollon tietojärjestelmien heikko laatu ja julkisten IT-hankintojen yleinen taipumus epäonnistua. Yritämme itse tekemällä ymmärtää, millaisia asioita tällaisen ison IT-hankkeen läpiviennissä täytyy ottaa huomioon, sekä etsiä uusia rakentavan vaikuttamisen muotoja, joilla kansalaisten osaamista ja asiantuntemusta voidaan nykyistä paremmin hyödyttää julkisessa päätöksenteossa.

Ohjelmistotuotannossa tehokkaaksi laadun parantamisen ja myönteisen työilmapiirin luomisen keinoksi on osoittautunut vaihetuotteiden objektiivinen ja julkinen palaute. Siksi yksi käytännössä kokeilemisen arvoinen vaikuttamisen muoto on Apotti-hankkeeseen liittyvien tiedotteiden ja kunnallisen päätöksenteon julkisten asiakirjojen katselmointi ja löydösten raportointi lehdistön suosiollisella avustuksella kaikille.

Apotti-hankkeen riskiarvioinnissa yhtenä riskinä on mainittu päätöstenteko vajavaisin tiedoin. Tätä riskiä silmällä pitäen olemme katselmoineet Helsingin kaupungin terveyslautakunnan 2.10.2012 pidettävän kokoksen esityslistan ja sen liitteet resurssiemme sallimassa laajuudessa.

Löydösten perusteella edellämainitun riskin realisoituminen on lähes varmaa. Olennaisimmat löydökset ovat:
- Liitteineen kokousmateriaalissa on niin paljon vaikeaselkoista tekstiä, että tehokasta päätöksentekoa ajatellen siihen tutustuminen ja olennaisten asioiden löytäminen vaatii aivan liian paljon aikaa ja vaivaa.
- Materiaalista ei ollut tunnistettavissa seikkaperäistä analyysiä yhdenkään epäonnistuneen IT-hankinnan epäonnistumisen todellisista syistä ja perusteluja, miten nyt ehdotetulla neuvottelumenettelyllä vältetään aikaisempien hankintojen ongelmat.
- Nimikkeiden perusteella hanketta valvova ohjausryhmä koostuu vain asemansa vuoksi tehtävään asetetuista henkilöistä. Onkin enemmän kuin todennäköistä, etteivät he yhteisen asiantuntemuksensa kapealaisuuden vuoksi pysty tunnistamaan IT-hankkeiden tyypillisten rieskien realisoitumista ajoissa ja esittämään tehokkaita keinoja vastaantulevien ongelmien poistamiseksi tai kiertämiseksi.

Niin ristiriitaiselta kuin se tuntuukin, suora ongelmien ja virheiden esiin nostaminen on rakentavaa positiivista palautetta. Se on ainoa käytännössä tehokkaaksi todettu keino luoda uutta, oppia itse ja auttaa lähimmäisiään oppimaan. Toki sanoja voi käyttää myös lyömäaseena, mutta asemastaan riippumatta sellaisesta ihmisestä ei ole luottamuksen arvoiseksi yhteistyökumppaniksi, joka ei pysty tunnustamaan oman osaamisensa rajallisuutta ja halua oppia uutta tai joka hylkää vilpittömässä mielessä parhaansa yrittäneen lähimmäisensä tämän tekemien virheiden vuoksi.
